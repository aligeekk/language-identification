Il modello di Wikiversità pone l'accento sui "gruppi d'apprendimento" e il "learning by doing". L'idea è che queste comunità di partecipanti attivino i propri progetti di apprendimento e che tale apprendimento si realizzi attraverso la loro collaborazione nella gestione dei progetti stessi, con la modifica delle pagine di Wikiversità.

Wikiversità consiste di un insieme di risorse, che possono essere lezioni, approfondimenti, semplici appunti, glossari, ecc. riguardanti lo studio di un certo argomento. I partecipanti esprimono i loro obiettivi di apprendimento e la comunità collabora a sviluppare delle attività e dei progetti che permettano il raggiungimento di tali obiettivi. Inoltre queste risorse possono essere supportate da quiz interattivi direttamente su Wikiversità per verificare l'apprendimento (vedere Aiuto:Quiz su Wikiversità).

Le risorse sono sviluppate da singoli o gruppi, o di loro iniziativa o come parte di un progetto di apprendimento. Le risorse includono sussidi didattici, piani di lezioni, piani di studio, link esterni ad altre risorse ed elenchi di letture. I gruppi con interessi in ciascuna area creano una rete di risorse che forma la base di discussione e attività di Wikiversità. Le risorse possono essere utilizzate anche da educatori esterni a Wikiversità, sotto i termini della GFDL.

Wikiversità, in futuro, potrebbe anche ospitare dei progetti di ricerca, ma tale parte dell'attività è ancora oggetto di dibattito.